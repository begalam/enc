<html>
	<body>
		<h2>Fegyverismeret</h2>
		<h3>(II - Intelligencia, Érzékelés)</h3>
		
		<p>
		 Minden valamire való kardforgató, nemesember, bérverekedő, zsoldos vagy fejvadász, esetleg tolvaj vagy orgazda sajátja ez a képzettség, bár magasabb szintű alkalmazói között ősi ereklyéket kutató mágusok és történettudorok is akadnak.<br>
Ennek a tudománynak a segítségével a karakter képet alkothat egy fegyver minőségéről, anyagáról, és forgatásának módozatáról. Ez utóbbi információ persze csak szigorúan elméleti jellegű.<br>
A gyakorlatias mindennapokban a fegyverek beszerzésekor fontos e képzettség, nehogy gyatra, silány arzenállal induljanak útra a csapat tagjai. Ezen képzettség híján a KM nyugodtan keserítheti a kalandozók életét folyamatosan eltörő pengékkel, repedt, de szépen festett pajzsokkal, melyek a legrosszabbkor adják meg magukat az enyészetnek vagy önveszélyes íjakkal, illetve nyílpuskákkal. Magasabb fokú ismeret esetén pedig, valamely mágikus hagyomány beavatottjaként, vagy Történelem, esetleg Legendaismeret birtokában már varázsfegyvereket is felismerhet a karakter, esetleg ismerheti különleges képességeik titkait.
		</p>
		
		<p>
		<b>1. fok:</b>
		</br>
		A képzettség ezen szintjének birtokában a karakter ismeri saját kultúrkörének legelterjedtebb fegyvertípusait és a készítésükhöz használt leggyakoribb anyagokat. Egy-két perces vizsgálódással képes helytálló véleményt formálni a kezébe akadt készségek minőségéről. Az ismeretlen kultúrák alkotta gyilokszerszámok esetén még helyes forgatásuk módját is csak találgatja.
		</p>
		
		<p>
		<b>2. fok:</b> 
		</br>
		A karakter jól ismeri saját kultúrköre minden, más humán kultúrák elterjedtebb fegyvereit. Pillatok alatt meg­ mondja, ha egy pengét csak némi súrolással és csiszolással tettek csillogóvá, de mondjuk egy mara-sequorban továbbra is csak ívelt másfélkezes kardhoz hasonló fegyvert lát.
		</p>
		
		<p>
		<b>3. fok:</b>
		</br>
		A képzettség ezen fokú birtokosa igazi fegyverszak­ értő. Magabiztosan ítél minden kultúrája alkotta fegyverről, a jelesebb mesterek műveit könnyedén azonosítja, esetleg készítésük és gazdáik történetéről is tud pár adatot. Az abbitból, lunírból, mithrillből kovácsolt pengéket és fegyvereket is csak ezen a szinten azonosíthatja a karakter, mert az alacsonyabb fokú alkalmazó csak olajban edzett, vagy ezüsttel futtatott darabokat vél felfedezni.<br>
Ahhoz, hogy fegyverzete alapján valaki származását beazonosítsa a karakternek szintén ezen fok ismerete szükséges.
		</p>
		
		<p>
		<b>4. fok:</b> 
		</br>
		A karakter már a mágiával átitatott pengéket is nagy valószínűséggel azonosítja kiegyensúlyozásuk, megjelenésük alapján. Az összes kortárs ynevi faj fegyvereiről a 3. foknál leírtak szerint képes nyilatkozni. Az ősfajok- aquirok, amundok, óelfek, stb. - fegyverei viszont még mindig zavarba hozzák.
		</p>
		
		<p>
		<b>5. fok:</b> 
		</br>
		Ynev legjelesebb szakértői bírnak e tudomány ilyetén fokú ismeretével. A karakter már az ősfajok fegyvereiről is a 3. foknál leírtak szerint nyilatkozik, ismeri a hozzájuk fűződő legendákat, illetve ismerheti különleges képességeik titkait is, bár ennek eldöntése a KM joga.
		</p>
		
	</body>
</html>
