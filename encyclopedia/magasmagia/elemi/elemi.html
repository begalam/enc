<html>
	<head>
	<h2>Elemi mágia</h2>
		<p><em>„A másik csoportba az elemekkel kapcsolatos varázslatok
sorolandók. Ezekkel a varázsló Ős-, vagy Paraelemeket teremt, netán elemi állapotú energiát. Ez az Elemi Mágia.<br>
A mágia legkönnyebben elsajátítható fejezete ez – magával
a Világegyetemet alkotó négy őselemmel, és azok hatásaival,
a Paraelemekkel foglalkozik, valamint a mindent átható mágikus energiák naturális felhasználásával.<br>
A Világegyetem Anyagi Síkjai négy Őselemből épülnek fel.
Ezek az Őstűz, Ősvíz, Ősföld és az Őslég. A legtöbbször képtelenség felismerni őket magukban a természetes anyagokban,
ám tudjuk, hogy minden, ami körülvesz bennünket – beleértve
önnön testünk anyagát is – ezen négy Őselem keverékéből áll.
Olyan Sík, ahol egyáltalán nem keverednek, négy akad: az Őstűz Síkja, az Ősvíz Síkja, az Ősföld Síkja és az Őslég Síkja:
összefoglalóan Őselemi Síkoknak mondjuk őket. Az elemek e
Síkokon tisztán, torzítatlan és keveretlen formájukban lelhetők fel. Fontos megjegyezni, hogy ezen Síkok világain is élhetnek teremtmények: őket Elementál Lényeknek nevezzük.<br>
A Paraelemek nem Önálló Őselemek, hanem a négy Őselem által kifejtett hatások. Az Őstűz hatása az Elemi Hő, az
Ősvízé az Elemi Fagy, az Ősföldé az Elemi Sötét, az Őslégé
az Elemi Fény.<br>
Az Őselemek – és velük a Paraelemek is – bizonyos párosítás szerint gyökeres ellentétei egymásnak. Vagyis: tiszta állapotában az Ősvíz igyekszik kioltani az Őstűzet, az Őstűz pedig
megsemmisíteni az Ősvizet, ahogyan azt a világunkban előforduló tűz és víz esetében megfigyelhető. Kettőjük párharcából az kerül ki győztesen – bár megfogyva –, amelyik nagyobb
mennyiségben volt jelen. Ugyanez igaz az Ősföld-Őslevegő,
Elemi Hő-Elemi Fagy és az Elemi Sötét-Elemi Fény ellentétpárokra is; ámbár ez számunkra nehezebben elképzelhető.<br>
Mikor a varázsló Őselemet teremt, valójában az őt körbevevő Anyagi Világból (talajból, növényekből, légtérből) vonja
ki azt. Ezért van, hogy Őstűz teremtése könnyebb lángok, láva
közelében; Ősvízé egyszerűbb a tengeren; Ősföldé kevesebb
gondot okoz a föld mélyében vagy a sivatag közepén; és Őslég
teremtése is kisebb nehézséggel jár magas hegyekben, vagy a
levegőben tartózkodva. Ugyanez persze igaz az adott Őselemhez tartozó Paraelemre is..." </em>
</p><br>
Az előbbiek ugyan nem mutatkoznak meg a M.A.G.U.S.
mágia rendszerében, a KM azonban opcionális szabályként
alkalmazhatja őket, ha úgy látja jónak. Ebben az esetben, ha a
megidézendő elem nagyon nagy mennyiségben fordul elő a
varázsló környezetében – lásd fentebb a példákat – akkor az
adott Elem, vagy Őselem idézése 1 Mp-tal olcsóbb E-nként.<br>

<p>
<em>,...Paraelemek teremtésekor a varázsló nem magát az adott
Őselemet vonja ki a természetből, csak lehetővé teszi, hogy
pusztán annak – és egyedül annak – érvényesüljön hatása.
Azaz hőség vagy fagy, sötét, vagy világosság keletkezzék.<br>
Mivel a Paraelemek csak maguk a hatások, és nem
az azokat kibocsátó forrás, ezért a varázsló által megszabott területen belül mindenütt ugyanakkora erősséggel érvényesülnek, míg a határvonalon túl hirtelen semmivé
enyésznek el. Ezt a je- lenséget nevezzük határos végnek..."<br>
,,…Az Őstűz a lángjait tápláló éghető anyag híján is lobog.
Azon Síkok világain, ahol az Ősvíz az alapvető Őselem, az Őstűz pusztulást okoz – hiszen kibékíthetetlen ellentétpárjai egymásnak. Az Elsődleges Anyagi Sík, amely Ynev világának is
otthont ad, ezek közé tartozik, ezért teremtményeit az Őstűz
sebzi. Mondják, léteznek más felépítésű világok is, ahol a víz,
a föld, vagy a lég a veszedelmes elem. Ezek lényeit azon adott
világ alapvető Őselemének ellentétpárja sebzi.<br>
Az Ősvíz kristálytiszta, a természetes vízre minden szempontból hasonlító folyadék.<br>
Az Ősföld tökéletesen száraz, szürke, porszerű anyag. Szemcséinek mérete a homokéhoz hasonló alapesetben.
Az Őslég átlátszó, belélegezhető, színtelen, szagtalan gáz.
Minden szempontból a különösen tiszta természetes (hegyi)
levegőre emlékeztet.<br>
Az Elemi Hő az Őstűz hőhatásának megnyilvánulása, amely
a meleg tapasztalásán túl semmilyen más módon nem érzékelhető. A forróság mértéke a Paraelem mennyiségétől függ.<br>
Az Elemi Fagy az Ősvíz fagyhatásának megnyilvánulása. A
hideg észlelését kivéve másként nem érzékelhető. A fagy a Paraelem mennyiségének növekedésével erősödik.<br>
Az Elemi Fény az Őslég fényhatása, amely semmiféle hő jelenséggel nem jár. Egyenletes kékesfehér világosság, melytől
idegen minden villódzás, avagy pulzálás. Erőssége a jelenlévő
Paraelem mennyiségétől függ.<br>
Az Elemi Sötét az Ősföld paraelemi hatása. Akár valami negatív fény: félhomályt, erősebb jelenlét esetén sötétséget teremt.<br>
A Világegyetemet különleges energia itatja át, egyfajta
Elemi Erő, mely egyes mágiatudorok meghatározása szerint
nem más, mint a pentagramma felső csúcsához tartozó ötödik
elem. A varázsló képes arra, hogy ezt – akárcsak az Őselemeket – kivonja a világból, és céljai érdekében felhasználja. Az
Elemi Erő segítségével anyag érzetét keltheti ott, ahol valójában nincs semmi. Azaz gátat vethet a fizikai hatásoknak, mozdulatlanságra kárhoztathat egy tárgyat, melynek egyébként a
fizika törvényeit követve mozognia illenék. Ha a varázsló fordítva cselekszik, és az Elemi Erő segítségével megmozdít egy
tárgyat, ami egyébként nyugszik, nos, akkor Telekinézisről beszélünk..."<br>
...Mikor a varázsló Őselemet, Paraelemet vagy Elemi Erőt
– röviden Elemet – teremt, meg kell határoznia azt a formát,
amelybe azt zárni kívánja. Ha nem tenné meg, az Elem nyomban visszatérne az Anyagi Világban elfoglalt eredeti helyére,
vagyis feloldódna és eltűnne. Ha viszont a varázsló formába
zárja, akkor elemi állapotában marad. Ezt nevezzük <a href="../formazas/formazas.html" target="test">Formázás</a>nak."</em><br></p>
<p>
Ogonomustól idézett bevezetőnk után nézzük a M.A.G.U.S.
játékszabályait – azt, hogy miként is használható az Elemi
Mágia a játékban!
</p>
<p>
Ezen mágiaforma használatához az Őselemi Mágia képzettség legalább 3. fokú ismerete szükséges.
</p>
<p>
I. Nevezzünk egységnyi mennyiségűnek annyi őselemet,
amennyit a varázsló 3 Mp-ért teremteni képes! Egységnyi
megteremtett elem mágiaerőssége egyenlő 1-gyel (E= 1).
Máris látszik, hogy az Elemi Mágiák – az egyéb mágiákhoz hasonlóan – erősíthetők, ha a varázsló erre további Mp-okat áldoz: nő a varázslat E-je, és ezzel
arányban a hatás és a sebzés is.<br>
II. 1 E erősségű Őselem teremtéséhez 3 Mana pont felhasználása szükséges (1 E = 3 Mp); 1 E Erősségű Paraelem
teremtéséhez 2 Mp felhasználása szükséges (1 E = 2
Mp). Mindez még nem foglalja magában az Elem <a href="../formazas/formazas.html" target="test">Formázás</a>ának költségét.<br>
III. 1 E Erősségű Ős- és Paraelem kiolt ugyanennyi ellentétpárját képező Elemet – miközben maga is gyengül. Ez
úgy történik, hogy a kisebb Erősségű egyszerűen megszűnik létezni, míg a nagyobb E-jéből elveszít annyit,
amennyi a kisebb E-je volt. Ha egyenlő mennyiségben
voltak jelen, akkor mindkettő megsemmisül.<br>
IV. 1 E Ős- vagy Paraelem teremtése 1 szegmens (Varázslás ideje: 1 szegmen s/ E). Minél nagyobb mennyiségben
kívánja megidézni az adott elemet, az annál több varázserejébe és annál hosszabb idejébe kerül. Tehát egy 8 E-s
Őstüzet 8 szegmens alatt képes megidézni.<br>
V. 1 E Erősségű Őselem lk6 Sp sebet okoz. Ez persze csak
az ellentétes Őselem-alapú világok lényeire vonatkozik.
A varázslók károkozásra és támadásra elsősorban csak
az Őstüzet használják – tekintve, hogy Ynev Ősvíz alapú
létsíkon helyezkedik el – védekezésre pedig az Ősvizet.
Néha azonban szembe kerülhetnek más Őselem-alapú
létsíkról megidézett teremtményekkel is – jó példák az
elementálok –, amikor a megfelelő, ellentétes Őselem
használatával okozhatnak sebet.
</p>
	</head>
</html>
