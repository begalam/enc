<html>
	<head>
		<link rel="stylesheet" href="../magasmagia_tartalom.css">
	</head>
	
	<body>
		<!-- placeholder for css_2 -->
		
		<h2>Alku </h2><br>
		
		

		<p>Ebben az esetben a szerafista (a halandó fél) mondhatni egyenrangú félként vesz részt a paktumban. A szerafistának ahhoz, hogy megidézze a démon hatalmát, átlényegülnie szükséges. Ez annyit tesz, hogy a szerafista lelkébe fogadja a démont, illetve annak esszenciáját, s ezen a kapcson keresztül idézi meg a lény erejét.</p>
		<p>Ennek segítségével varázsolhat a démon által juttatott Mana pontokból, vagy a démon valamely tulajdonságát kaparinthatja meg, illetve, ami talán a legfontosabb a szerafista számára, a démon Yneven sosem látott mágikus formulákat, varázslatokat is taníthat neki.</p>
		<p>Az átlényegülés folyamata irányzatonként más és más. Egyes szerafisták egyszerűen a Tudatnyitás nevezetű Pszidiszciplínával megnyitják egy pillanatra az elméjüket védő falakat; egyes sámánok dobot, füstölőket és transzot használnak, míg más rendek (mint például az ordani tűzvarázslók) egyetlen szertartással örökre megnyitják lelküket, hogy aztán ne legyen többé szükség a falak feloldására. Az átlényegülést mindig a megidézni kívánt varázslat végrehajtása előtt kell megejteni, s a varázslat varázslási ideje is ennek megfelelően tolódik ki.
</p>
		<p>A kapcsolat az átlényegülés alatt kétirányú; mialatt a démon ereje elárasztja a halandót, addig a démon emlékeket, érzéseket szipolyoz el a szerafistától. Lassan kezdi annak lelkét feloldani, elvenni jussát. A varázslás befejeztével a szerafistának sikeres Démonológia Képzettségpróbát kell tennie, hogy szétválassza önnön valóját a túlvilági teremtmény esszenciájától. Ha ez sikeres, akkor a csatorna lezárul, s a szerafistának csak az erők áthaladásáért, a testén keresztül áramló nyers mágikus erők okozta rombolásért kell bűnhődnie.</p>
		<p>Játéktechnikailag, ha sikeres a Képzettségpróba, akkor csak a varázslatba beleölt Mp-ok számának felével megegyező mennyiségű Fp-t veszít el a varázstudó. Ez leginkább vérük kisápadásában, a pórusaikon kiszivárgó nedvekként jelentkezik. Ez a veszteség a max. Fp-iből vonódik le, s fokozatosan tér vissza: annyi idő alatt, amennyi a Mágikus kifáradás táblázatban feltüntetve szerepel (a 178. oldalon). Természetesen a Fájdalomtűrés pontok addig nem térnek vissza, míg a maximális Fp-k száma nem emelkedik.</p>
		<p>Azonban, ha a Képzettségpróba sikertelen, akkor a halandó lelke elkezd a másik létezőben feloldódni: a szerafista testén a szeráfra (túlvilági lény) jellemző testi jegyek jelennek meg, Asztrál Tulajdonsága pedig maradandóan csökken egy ponttal. A próbát a szerafista körönként megismételheti, azonban újabb vétés esetén tovább csökken Asztrálja, s a próbát addig kell dobni, míg a szerafista lelke el nem szakad a démontól, vagy Asztrálja elfogytával el nem pusztul. A sikertelen próba esetén a szerafista ráadásul annyi max. Fp-t is veszít, amennyi Mp-ot a varázslat létrehozásához a szeráfjától kapott. Itt is a fent említett megkötések a mérvadóak az Fp-k tekintetében.</p>
		<p>Az átlényegűléssel szerzett Mp-ok nem számítanak bele a mágikus kifáradásnál számítandó Mana pontokba, és ebben a formában a szerafista akár saját max. Mp-jénél is több hatalmat használhat fel egyetlen varázslatra, de azzal számolnia kell, hogy Fp-i elfogytával Ép-it is elveszítheti.</p>
		<p>Az Alkuból következő másik módozat, mellyel a szerafista hatalmat nyerhet, egyfajta időszakos fizikai átalakulás, mely annál szembetűnőbb, minél komolyabb erőket kényszerít magába az alkalmazó. Ezen erők mértéke a feláldozott életerőtől függ: minden Fp-ért cserébe egy HM-et, vagy 5 Fp-ként 1 Tulajdonságpontot nyerhet a beavatott. Természetesen csupán  rövid  időre: alkalmanként 10  percre, s az Időtartam lejárta után a fent taglaltakhoz hasonlóan kell szabadulnia a démoni erőktől, különben az ott leírt büntetések sújtják.</p>
		
		
		
		<!--<button onclick="goBack()">Vissza</button>

		<script>
			function goBack(){
  				window.history.back();
			}
		</script>-->
	</body>
</html>
