<html lang="hu">
	<body>
		<link rel="stylesheet" href="../felszereles_tartalom.css">
		<h2>Abaszisz</h2>
		
		<p>A Quiron-tenger déli partján fekvő birodalomban uralkodó fejetlenség nem csupán katonailag, de gazdaságilag is szem­ behelyezte a nagykirályt hercegkapitányaival. Pénzneme az <i>abasziszi dénár</i> – az uralkodó ragaszkodik kizárólagos pénz­ veretési jogához, s mindent megtesz ennek érvényesítésére. Határozatok és törvények tucatjai taglalják azon engedetlen nemesek büntetéseit, akik pénzverdét merészelnek építtetni. Ez persze nem gátolja meg a király orra alá minden lehetséges alkalommal borsot törő hercegkapitányokat a pénzveretésben. Csupán csínytevésből néhányan még hamis pénzt is készíttetnek, természetesen a király arcképével és nevével fémjelezve. Sokuk saját birtokán nem is fogad el királyi érméket, csak olyat, melyet a magánverdéjében készíttetett. Be kell ismerni, óvatosságuknak van is némi alapja, mert a királyi pénzverdék aranytartalékai jelentős ingadozást mutatnak. Ha kevés volt a befolyt adó, netán Toron hadjáratainak támogatása vitt el tetemesebb összeget vagy pusztán az udvartartás emésztett fel a kelleténél több aranyat, bizony gyakran lesz könnyebb a pénz. Ezt az egyszerű polgárok ritkán érzékelik, de a hozzáértők tudják, mely évben volt az érmékben a szokásosnál több réz. A főnemesek ilyenkor megkötik magukat, s csak tiszta aranyban fogadnak el pénzt a királytól, aki – attól függően, milyen biztosan ül éppen a trónján – fizet vagy harcba kezd. Ritka a nyílt szembeszállás a nagykirállyal, ám a híg arany mindig felbőszíti az egyébként is állandóan elégedetlenkedő hercegkapitányokat. Ilyenkor a király alkut köt – az esetek túlnyomó többségében legalábbis –, vagy katonákkal igyekszik érvényesíteni deklarált jogait. Nem egy nemes végzetét jelentette, hogy alul értékelte a király hatalmát, s családjával együtt elsöpörték az uralkodó zászlai alatt harcoló seregek. Ha biztonságban érzi magát, büntetőhadjáratait gyakran elrettentésként is alkalmazza Otlokir, bízva abban, hogy a nemesek legközelebb kétszer is meggondolják, szembe szegüljenek-e hatalmával. Az abasziszi pénzt fintorogva ugyan, de elfogadják az Északi Szövetség államaiban és Toronban, bár jobban szeretik abbit acélban kialkudni a fizetséget. Ez a fém adja Abaszisz igazi hatalmát a kereskedelemben, s ezért nézik el a vagyonosabb kereskedők a pénz aranytartalmának ingadozásait is, amikor abasziszival kötnek üzletet.</p>
		<br>
		<p><b><i>abasziszi dénár</i></b></p>

		<p></p>
		<p></p>
		<p></p>
	
		<p></p>
		<p></p>

		<p></p>	
	</body>
</html>
