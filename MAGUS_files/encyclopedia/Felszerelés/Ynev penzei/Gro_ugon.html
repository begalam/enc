<html lang="hu">
	<body>
		<link rel="stylesheet" href="../felszereles_tartalom.css">
		<h2>Gro-Ugon</h2>
		
		<p>Bizton állíthatjuk, itt uralkodik Észak legnagyobb pénzügyi káosza. Mind a mai napig rendkívül fontos a cserekereskedelem, ám (ki tudja már, melyik külországban folyt rabló-hadjárat tapasztalatai alapján) virágzásnak indult a pénzkultusza is. Ám azt rögtön meg kell jegyezni, hogy az ork gondolkodásmód tökéletesen másképp áll a pénzügyekhez, miként azt mi, emberek gondolnánk. A törzsfők egyéni véleménye igen szerteágazó, ám két dologban teljes közöttük az összhang. Szerintük a rossz pénz a törzsek megrontója, ám ügyesen alkalmazva mégis az orkok hasznára lehet. Rossz pénz alatt természetesen az embernépek fizetőeszközeit értik.</p>
		<p>A magántulajdon fogalma szinte tökéletesen idegen az orkok gondolkodásmódjától, s a külvilági tapasztalataik is mind arra engedtek következtetni, hogy az emberi puhányság, önzés, széthúzás mind-mind a felhalmozott pénznek köszönhető. Való igaz – mondják – hogy néha jó haszna van, s azért használják ők maguk is, mivel jelentősen megkönnyíti az árucserét, s értékmérőként kitűnően alkalmazható. Ám pénzüket vasból verik – az ezüstöt és aranyat értéktelennek tartják, mert mint mondják, az a fém, amelyből nem lehet fegyvert kovácsolni hitványabb a kavicsnál is. Evvel elérték azt is, hogy az orkok pénzének másutt ne legyen értéke, ők maguk viszont remekül használják, a hatalmat pedig továbbra sem pénzzel, hanem haditettekkel szerzik. Manapság minden törzs saját vaspénzeket veret. Noha a hagyományos cserekereskedelem még mindig nagy népszerűségnek örvend.</p>
		<p>A törzsfők kiválóan kezükben tartják a pénz- és hamisító­ verés jogát. Saját törzsi szimbólumukat üttetik több-kevesebb sikerrel az érmékre, s rendelkeznek egy különítménnyel a pénz valódiságának védelmére. Minden törzsfő fenntart egy csapatot, akiket viszonylag intelligens, jó harcosokból toboroz. Ezek egyetlen feladata, hogy az összes engedély nélküli pénzverdét felkutassák és elpusztítsák – természetesen a benn dolgozókkal együtt. Munkájuk mindig akad, hiszen a fémművességhez csak kicsit is konyító gro-ugoniakban egyre másra csillan fel az isteni szikra: adott idő alatt sokkal több vas érmécskéhez jutnak, ha mindjárt azt állítják elő, s nem nyílhegyért vagy csákányfejért kapják cserébe.</p>
		<p></p>
		<p></p>
	
		<p></p>
		<p></p>

		<p></p>	
	</body>
</html>
