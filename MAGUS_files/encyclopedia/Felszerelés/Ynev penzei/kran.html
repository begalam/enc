<html lang="hu">
	<body>
		<link rel="stylesheet" href="../felszereles_tartalom.css">
		<h2>Krán</h2>
		
		<p>Nem csak közigazgatási, de államszervezeti és pénzügyi szempontból is rendkívül összetett birodalom. Kevés ember tudna tiszta, áttekinthető képet adni a kráni gazdaságról és pénzről, de erre nincs is különösebb szükség. Nincs általánosan elfogadott fizetőeszköz. A Külső Tartományok consularjai mind veretnek pénzt, ám ezeket csak a legritkábban fogadják el más, akár szomszédos tartományok lakói is. Amennyiben egy consular nem tartja eléggé szorosan a gyeplőt, előfordulhatnak az adott tartományon belül mások is, akik pénzt vernek – ők a legnagyobb hatalmú céhek, szekták, városok stb. vezetői. A Középső Tartományokban még találkozhatunk pénzbeli fizetőeszközökkel, de a Belső Tartományok vidékén már nem feltétlenül hallhatjuk arany vagy ezüst csengését, ha fizetésre kerül sor. Tudomásunk van vidékekről, ahol egy-egy darabka feketeacél is több mint elégséges, ám az igazán elzárt régiók lakói már csak a legritkább esetekben foglalkoznak olyan fizetőeszközökkel, amelyek a normál emberi mércén még annak számítanak. A tartozásokat lelkekben mérik, másutt nyers életerővel rendezik a számlát, s nem ritka, hogy torz, nem evilági entitások cserélnek gazdát fizetség gyanánt. Más államalakulatokkal nem tartanak fenn komolyabb gazdasági kapcsolatokat. A dzsad méregkeverőket az Ibarában használatos pénzekkel fizetik, míg Gorviknak megfelel néhány Külső Tartomány pénzérméje is.</p>
		<p></p>

		<p></p>
		<p></p>
		<p></p>
	
		<p></p>
		<p></p>

		<p></p>	
	</body>
</html>
