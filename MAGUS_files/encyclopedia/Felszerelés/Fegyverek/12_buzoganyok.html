<html lang="hu">
	<body>
		<link rel="stylesheet" href="../felszereles_tartalom.css">
		<h2>Buzogányok</h2>
		
		<p>Az összes zúzófegyver közös tulajdonsága, hogy súlyosak – ezáltal is növelik az ütés erejét. Igen sok esetben a seb komolyságát még külön tüskék, pengék, bordák is fokozzák.</p>
		<p>Felépítésükről általánosságban elmondható, hogy egy hosszabb-rövidebb nyélből és valamiféle fejből állnak. A nyél gyakran fa, de az igényesebb, drágább példányoké fémből is készülhet. A fegyveren köpűnek hívjuk a fej alsó, csőszerű részét, amibe a nyelet rögzítik. Ez általában hosszabb a kelleténél, ily módon valamelyest védi a nyelet is. Bizonyos esetekben ez mindössze két lenyúló szegecselt pánt, s nem teljes cső, de a fej rögzítését és a fanyél védelmét ez is tökéletesen ellátja.</p>
		<p>Más a helyzet a fémnyelű bárdokkal, buzogányokkal. Ezeket vagy egy darabból kovácsolják, vagy utólag forrasztják a nyélre a fejet. Az efféle fegyverek nyelét és fejét gyakran díszítik, esetleg aranyozzák. Különösen szép, értékes daraboknál a bárd pengéjét vagy a buzogány tollát áttörésekkel is ékíthetik.</p>
		<p>A zúzófegyverek sajátja, hogy valami féle nehezékkel, tompán ütik meg az ellenfelet. Még a tüskés buzogánynál is – ahol pedig a tüske döfése komoly sebet ejthet – a hangsúly az ütés erején és lendületén van. Ezekkel a fegyverekkel nem lehet csonkolni, csak bénítani.</p>
		
	

	</body>
</html>