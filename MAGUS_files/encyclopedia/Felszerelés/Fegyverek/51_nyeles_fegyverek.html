<html lang="hu">
	<body>
		<link rel="stylesheet" href="../felszereles_tartalom.css">
		<h2>Nyeles fegyverek</h2>
		
		<p>Amint már a  nevükből  is  kiderül, ezen fegyverek  közös jellemzője hosszú nyelük. Ez azonban nem jelenti azt, hogy használatuk is ennyire hasonló lenne, hiszen közöttük megtaláljuk a szúrásra, vágásra, zúzásra használt formákat éppúgy, mint a hajítófegyvereket. A nyeles fegyverek népes családja – bár a kalandozók nemigen kedvelik – nagy népszerűségnek örvend a különböző tájak és országok reguláris hadseregeiben. A kopják kivételével szinte valamennyi válfaja gyalogos fegyver, olyannyira, hogy a legtöbb seregben a gyalogos katonák jó egyharmada ilyen fegyvert használ. A nyeles fegyverek – méretüknél fogva – még lovasok ellen is ütőképessé teszik a gyalogosokat.</p>
		<p>Az egyes nyeles fegyverek kialakítása is sok hasonlóságot mutat. A hosszú, finoman munkált nyélre köpű segítségével erősítik fel a fejet, amit általában oldalpántokkal erősítenek meg. E pántok feladata részben a fej szilárdan tartása, részben pedig a nyél védelme. Érdekes megfigyelni, hogy a hegy és köpű aránya mennyire jellemzi a fegyver használatát. A hosszabb, nagyobb erővel, netán lóról használt kopják, lándzsák hegyei rendszerint rövidebb, míg köpűjük hosszabb. A kisebb erőhatásoknak kitett gyalogsági fegyvereknél ez éppen fordítva áll.</p>
		<p>A nyeles fegyverek hatalma s előnye – és közkedveltségük egyik legfontosabb oka -, hogy rohamozásra és roham meg­ törésére egyaránt alkalmasak. A másik lényeges előny szintén a hosszúságban rejlik – az ügyes lándzsás egy kardot forgató ellenféllel úgy tud végezni, hogy az a közelébe sem férkőzhet. Játéktechnikailag ez a fegyverek közötti méretkategória különbségben nyilvánul meg.</p>
		<p></p>

		
	</body>
</html>