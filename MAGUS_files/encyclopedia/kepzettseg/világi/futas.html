<html lang="hu">
	<head>
		<link rel="stylesheet" href="../kepzettseg_tartalom.css">
	</head>
	<body>
		<h2>Futás</h2>
		<h3>(I – Állóképesség, Egészség)</h3>
		
		<p>A képzettség a hosszútávfutás titkait fedi fel ismerői előtt. Nem a szélsebes vágtázás, a rohanás tartozik ide, hiszen azok sebessége csak a karakter Gyorsaságától függ, hanem az órákig tartó lassú egyenletes futás képességének elsajátítása. A képzettség szakavatott ismerői a futárok, hírvivők, esetleg az ork törzsek felderítő portyázói.</p>
		<p>Egy átlagos karakter képzetlenség esetén annyi mérföldet képes futni, amennyi Állóképességének az ötöde (felfelé kerekítve).</p>
		<p>A karakter a képzettség fokától függő távolságot képes egyhuzamban megtenni, majd pihennie kell. A táv megtétele után mérföldenként Akaraterő próbadobást köteles tenni, ha tovább akar futni. Minden újabb próba alkalmával további -1 módosítóval, mely módosítók összeadódnak. A sikeres próba esetén a karakter tovább haladhat, sikertelenség esetén pedig nem képes folytatni a futást.</p>
		<p>A karakternek a képzettség leírásában szereplő távolság megtétele után pihennie kell legalább 3 órát. Azonban, ha a futás befejeztekor megtett Állóképesség próba sikertelen, akkor ez az időtartam minimálisan 6 óra. Hosszabb, legalább félnapos pihenő nélkül egyetlen karakter sem tehet meg a fent említett rövid pihenő közbeiktatásával sem két teljes futószakasznál többet.</p>
		<p>A felszerelés komolyan hátráltatja a futót, ezért minden 20 ynevi font súlynyi teher eggyel csökkenti a képzettség alkalmazásának fokát.</p>
			<div>
				<b>1. fok:</b>
			</div>
		<p>A karakter annyi ynevi mérföld lefutására képes, mint Állóképességének a fele.</p>
			<div>
				<b>2. fok:</b> 
			</div>
		<p>A gyakorlott futó Állóképességével egyenlő ynevi mérföld lefutására képes.</p>
			<div>
				<b>3. fok:</b>
			</div>
		<p>A hivatásos futó Állóképességének kétszeresét képes lefutni.</p>
		
			<div>
				<b>4. fok:</b> 
			</div>
		<p>A karakter mestere a hosszútávfutásnak, képességei messze földön híresek, Állóképességének háromszorosát képes megtenni egyhuzamban.</p>
		
			<div>
				<b>5. fok:</b>
			</div>
	
		<p>A karakter képességei legendásak, mozgása igen gördülékeny és rendkívül energiatakarékos. Egyhuzamban négyszer annyi ynevi mérföldet képes megtenni, mint az Állóképessége.</p>
		
	</body>
</html>
