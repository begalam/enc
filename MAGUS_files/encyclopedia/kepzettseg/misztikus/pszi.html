<html lang="hu">
	<body>
		<link rel="stylesheet" href="../kepzettseg_tartalom.css">
		<h2>Pszi</h2>
		<h3>(IV – Intelligencia, Akaraterő, Asztrál)</h3>
		
		<p>A világegyetem legnagyobb hatalma a képzelet; mely alkotásra, tettekre sarkallja a teremtett világok lényeit, s ennek a hihetetlen erőnek a forrása a gondolkodó elme. Ahány faj és világ, annyi módon próbálták a tudat erejét az idők folyamán közvetlenül felhasználni a külső, belső és az anyagi világok lakói. Voltak, akik csak egylépcsőfokot láttak a mentális energiákban a magasabb rendű formáló erő, a  mágia megértése és megzabolázása felé, voltak, akik magát az utat.</p>
		<p>Ynev mai lakói a pszi (Ψ) energiák alkalmazásának művészetét három forrásból, három különböző felfogású irányzat birtokosaitól sajátították el, évezredek bölcselkedése, évszázadok háborúi folyamán. A kyr mágusok, a káoszkorok démonai, az ellenük hadakozó hősök és Godon varázslói adták a mai pszi tudomány alapjait. Az alkalmazók hasonló szellemi felépítése miatt viszont mára a tudásanyag jórészt kicserélődött, s inkább csak a jellegzetesebb diszciplínákban tér el.</p>
		<p>A játék megkülönböztet kyr, slan, és pyarroni pszionikát, ezeknek sajátságairól és alkalmazásáról bővebben lásd a Pszi c. fejezetet a 217. oldalon. A képzettség felvételéhez szükséges a Pszi érzékenység Háttér.</p>
			<div>
				<b>1. fok:</b>
			</div>
		<p>Ezen a szinten még csak a belső önmegismerés útjának elején jár a karakter. Szemét ugyan már felnyitotta a belső síkokon, de még csak saját énjének formáival, sajátságaival ismerkedik; képes alkalmazni az 1. foknál feltüntetett diszciplínákat, természetesen csak saját magára.</p>
			<div>
				<b>2. fok:</b> 
			</div>
		<p>A képzettség ezen szintű alkalmazója már gyakorlott, képzett, fegyelmezett elmével bír, könnyedén mozgósítja belső erőit, de még csak készül a nagy ugrásra, még mindig teste rabja. A karakter képes alkalmazni a 2. foknál feltüntetett diszciplínákat is, ám még mindig csak saját magára.</p>
			<div>
				<b>3. fok:</b>
			</div>
		<p>A Kitekintés szintje. A gyakorlott elme a képzettség ezen fokán már harmadik szemével vizsgálja a rejtett világot és  képes reagálni rezdüléseire. A karakter  képes alkalmazni a 3. foknál feltüntetett diszciplínákat – ha oktatói lehetővé teszik, akkor a Kyr Metódus elemeit is – ám még mindig csak saját magára.</p>
		<p>A karakter minden szintlépéskor a belső erők tudományában való elmélyülése miatt +1 Pszi pontot kap. Ez mindig csak az adott Tapasztalati szinten kapott Ψp-ok számát befolyásolja, tehát a magasabb fokú képzettség elérésekor a karakter nem kapja meg visszamenőleg a plusz Ψp-okat.</p>
		<p>A 3. fokon képzett  pszionistának ezen a szinten választani kell a Test vagy az Elme ágak közül, hogy tanulmányait mely irányba folytatja, a legtöbb klán, rend, iskola azonban ezt általában megszabja tanítványainak.</p>
		<p></p>
			<div>
				<b>4. fok:</b> 
			</div>
		<p>Az Érintés szintje. A fegyelmezett elme ezen a szinten képes áthidalni a fizikai világ szakadékait, melyek a belső síkokon is megmutatkoznak. A karakter már képes más elmékre, vagy a fizikai valóság elemeire, tárgyakra hatni, ismeri és alkalmazza a 4. foknál feltüntetett diszciplínákat közül az általa választott ág diszciplínáit is - ha oktatói lehetővé teszik a Kyr Metódus vagy a Slan Út elemeit is.</p>
		<p>A karakter minden szintlépéskor a belső erők tudományában való elmélyülése miatt +2 Pszi pontot kap.</p>
		<p></p>
			<div>
				<b>5. fok:</b>
			</div>
	
		<p>A elme művészetének magasiskolája, az uralom szintje, a karakter erre a szintre csakis a Slan Út vagy a Kyr Metódus tanulmányozásával juthat Az ilyen szinten képzett pszi alkalmazó már komolyan formálja, a valóságot. A belső síkokon keresztül képes elérni, megfigyelni és befolyásolni mások elméjét. A karakter ismeri és alkalmazza az 5. foknál feltüntetett, az általa választott ágon található diszciplínákat, azaz oktatói által elérhetővé tett Kyr Metódust vagy a Slan pszit.</p>
		<p>A karakter minden szintlépéskor a belső erők tudományában való elmélyülése miatt +3 Pszi pontot kap.</p>
		<p></p>	
	</body>
</html>
